{"name":"Sanathana","tagline":"Sanathana","body":"దక్షిణామూర్తిస్తోత్రం\r\n\r\n\r\nవిశ్వం దర్పణదృశ్యమాననగరీతుల్యం నిజాంతర్గతం\r\nపశ్యన్నాత్మని మాయయా బహిరివోద్భూతం యథా నిద్రయా\r\nయః సాక్షాత్కురుతే ప్రబోధసమయే స్వాత్మానమేవాద్వయం\r\nతస్మై శ్రీగురుమూర్తయే నమ ఇదం శ్రీదక్షిణామూర్తయే || ౧ ||\r\n\r\nబీజస్యాంతరివాంకురో జగదిదం ప్రాఙ్నిర్వికల్పం పునః\r\nమాయాకల్పితదేశకాలకలనావైచిత్ర్యచిత్రీకృతమ్\r\nమాయావీవ విజృంభయత్యపి మహాయోగీవ యః స్వేచ్ఛయా\r\nతస్మై శ్రీగురుమూర్తయే నమ ఇదం శ్రీదక్షిణామూర్తయే || ౨ ||\r\n\r\nయస్యైవ స్ఫురణం సదాత్మకమసత్కల్పార్థగం భాసతే\r\nసాక్షాత్తత్త్వమసీతి వేదవచసా యో బోధయత్యాశ్రితాన్\r\nయత్సాక్షాత్కరణాద్భవేన్న పునరావృత్తిర్భవాంభోనిధౌ\r\nతస్మై శ్రీగురుమూర్తయే నమ ఇదం శ్రీదక్షిణామూర్తయే || ౩ ||\r\n\r\nనానాచ్ఛిద్రఘటోదరస్థితమహాదీపప్రభాభాస్వరం\r\nజ్ఞానం యస్య తు చక్షురాదికరణద్వారా బహిః స్పందతే\r\nజానామీతి తమేవ భాంతమనుభాత్యేతత్సమస్తం జగత్\r\nతస్మై శ్రీగురుమూర్తయే నమ ఇదం శ్రీదక్షిణామూర్తయే || ౪ ||\r\n\r\nదేహం ప్రాణమపీంద్రియాణ్యపి చలాం బుద్ధిం చ శూన్యం విదుః\r\nస్త్రీబాలాంధజడోపమాస్త్వహమితి భ్రాంతా భృశం వాదినః\r\nమాయాశక్తివిలాసకల్పితమహావ్యామోహసంహారిణే\r\nతస్మై శ్రీగురుమూర్తయే నమ ఇదం శ్రీదక్షిణామూర్తయే || ౫ ||\r\n\r\nరాహుగ్రస్తదివాకరేందుసదృశో మాయాసమాచ్ఛాదనాత్\r\nసన్మాత్రః కరణోపసంహరణతో యోzభూత్సుషుప్తః పుమాన్\r\nప్రాగస్వాప్సమితి ప్రబోధసమయే యః ప్రత్యభిజ్ఞాయతే\r\nతస్మై శ్రీగురుమూర్తయే నమ ఇదం శ్రీదక్షిణామూర్తయే || ౬ ||\r\n\r\nబాల్యాదిష్వపి జాగ్రదాదిషు తథా సర్వాస్వవస్థాస్వపి\r\nవ్యావృత్తాస్వనువర్తమానమహమిత్యంతః స్ఫురంతం సదా\r\nస్వాత్మానం ప్రకటీకరోతి భజతాం యో ముద్రయా భద్రయా\r\nతస్మై శ్రీగురుమూర్తయే నమ ఇదం శ్రీదక్షిణామూర్తయే || ౭ ||\r\n\r\nవిశ్వం పశ్యతి కార్యకారణతయా స్వస్వామిసంబంధతః\r\nశిష్యాచార్యతయా తథైవ పితృపుత్రాద్యాత్మనా భేదతః\r\nస్వప్నే జాగ్రతి వా య ఏష పురుషో మాయాపరిభ్రామితః\r\nతస్మై శ్రీగురుమూర్తయే నమ ఇదం శ్రీదక్షిణామూర్తయే || ౮ ||\r\n\r\nభూరంభాంస్యనలోzనిలోzంబరమహర్నాథో హిమాంశుః పుమాన్\r\nఇత్యాభాతి చరాచరాత్మకమిదం యస్యైవ మూర్త్యష్టకమ్\r\nనాన్యత్కించన విద్యతే విమృశతాం యస్మాత్పరస్మాద్విభోః\r\nతస్మై శ్రీగురుమూర్తయే నమ ఇదం శ్రీదక్షిణామూర్తయే || ౯ ||\r\n\r\nసర్వాత్మత్వమితి స్ఫుటీకృతమిదం యస్మాదముష్మింస్తవే\r\nతేనాస్య శ్రవణాత్తదర్థమననాద్ధ్యానాచ్చ సంకీర్తనాత్\r\nసర్వాత్మత్వమహావిభూతిసహితం స్యాదీశ్వరత్వం స్వతః\r\nసిద్ధ్యేత్తత్పునరష్టధా పరిణతం చైశ్వర్యమవ్యాహతమ్ || ౧౦ ||\r\n","google":"","note":"Don't delete this file! It's used internally to help with page regeneration."}